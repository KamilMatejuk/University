# Polecenie
Za oknem wstawał świt. Pierwsze promienie słońca nieśmiało przebijały się przez mgłę, 
delikatnie dotykając pokrytych szronem trawników, szare niebo powoli rozświetlało się 
pastelowymi kolorami poranka, chmury raz rumieniły się, raz bladły, jakby budzący się 
dzień przyłapał je na czymś niestosownym. Lekki wiaterek nieśmiało trącał ostatnie liście 
na drzewach; kilka z nich oderwało się od gałęzi i bezszelestnie opadło nieopodal na 
skrzącej się w blasku poranka trawie.

Bajtazar westchnął i mocniej wtulił głowę w poduszkę. Chłodne światło powoli wlewało się 
już do jego pokoju, subtelną grą półcieni wyciągając z półmroku kształty mebli, sprzętów i 
porozrzucanych bezładnie rzeczy. Bajtazar nie spał, jednak nieśpieszno mu było do opuszczenia 
ciepłych pierzyn; czas porannego wylegiwania się był jednym z jego ulubionych w ciągu dnia. 
Czuł się wypoczęty i zrelaksowany; owinięty szczelnie przytulną kołdrą pozwalał światu 
rozpocząć kolejny dzień, nie widząc jednak dla siebie żadnej w nim roli. Ów senny błogostan 
ustępował jednak nieubłaganie miejsca porannemu otrzeźwieniu; powoli do świadomości Bajtazara 
zaczęły przenikać niewygodne fakty: trzeba było wstać, zjeść szybko coś z lodówki, spakować 
plecak i wyruszyć przez zakorkowany Bajtogród do pracy. Z początku Bajtazar traktował te 
myśli z pobłażaniem, pozwalając im plątać się w głowie przez kilka minut; codziennie miał 
nadzieję, że rozpłyną się gdzieś w sennym niebycie, że świat ruszy bez niego. One jednak stawały 
się coraz głośniejsze, coraz bardziej natarczywe, domagały się uwagi i podjęcia działań.

Zawiedziony Bajtazar westchnął ponownie i, upewniwszy się jeszcze przez chwilę, że poczucie 
obowiązku nie pozwoli mu leżeć bezczynnie, niechętnie zaczął wygrzebywać się z łóżka.

Praca Bajtazara nie była szczególnie interesująca. Był on kasjerem Bajtockiego Banku Bitowego, 
największej instytucji finansowej Megabajtolandii, molocha uplątanego w niekończące się afery i 
skandale, któremu zarzucano chyba już wszystko, od wywołania ostatniego kryzysu przepustowości i 
wprowadzanie do obiegu fałszywych bitów (podobno można je było rozpoznać po tym, że zera były zbyt 
okrągłe) do złej pogody. Najgorsze w tych oskarżeniach było to, że często nawet te z pozoru całkowicie 
absurdalne okazywały się słuszne. Bajtazar pocieszał się tym, że z całą pewnością jego działania nikogo 
nie skrzywdziły; jako szeregowy kasjer stawał on bowiem w okienku w głównej siedzibie banku i realizował 
wypłaty. Przychodzący klient podawał kwotę, jaką chciał podjąć, Bajtazar zaś weryfikował stan konta i 
wypłacał pieniądze. Walutą Megabajtolandii są bajtalary; dostępne nominały to sto, pięćdziesiąt, 
dwadzieścia, dziesięć, pięć, dwa i jeden bajtalar. Oczywiście bank dysponuje nieograniczoną ilością 
każdego z tych nominałów (złośliwi mówią, że w każdej chwili może sobie dodrukować). Wypłacając 
pieniądze Bajtazar kierował się bardzo prostą zasadą: za każdym razem wybierał banknot o 
największym nominale nie przekraczającym kwoty, która pozostała do wydania.

### Dla każdego z zadań polecenie jest minimalnie inne
